====== 16. SiGideon Ane Tetopolapas-topolapas Ntaninya ======

{{https://api.unfoldingword.org/obs/jpg/1/en/360px/obs-en-16-01.jpg}}


Touk siYosua naate, tetoo-too nuꞌIsrael jio nonuruꞌi teꞌAlataꞌala ane jio nombugo tetoro tetoo-too nuKanaꞌan ane jio nonuruꞌi tehukum-hukum nuꞌAlataꞌala. Tetoo-too nuꞌIsrael nompamulamo nonyomba tedewa-dewa nuKanaꞌan, jio umai boi nonyomba teSiopu, teꞌAlataꞌala sanu tutuu. Tetoo-too nuꞌIsrael jio umai tepuang, karna heꞌua jojoo tetoo nonggauka tesapa sanu pinikira niira sanu tutuu eisiira.



{{https://api.unfoldingword.org/obs/jpg/1/en/360px/obs-en-16-02.jpg}}


Karna tetoo-too nuꞌIsrael jio nonuruꞌi teꞌAlataꞌala, Siia nohukum siira ane nomatuvaya siira dinaag numusu-musu niira. Temusu-musu eini nongangga lamai tetoo-too nuꞌIsrael, nopoꞌorua tesasagara niira, ane nomate nabari tetoo niira. Notouk netoung-ntoung jio nonuruꞌi teꞌAlataꞌala ane sinesai numusu-musu niira, tetoo-too nuꞌIsrael natoba ane nomongi teꞌAlataꞌala nonyalamata siira.



{{https://api.unfoldingword.org/obs/jpg/1/en/360px/obs-en-16-03.jpg}}


Lamai heꞌua teꞌAlataꞌala nombee tetopolapas sanu nonyalamata siira lamai temusu-musu niira ane nogutu najari nembombosiong eitana heꞌua. Tapi lamai heꞌua tetoo-too nongelingani teꞌAlataꞌala ane nompamulamo nonyomba eintaninya valii. Jadi teꞌAlataꞌala nomatuvaya tetoo-too nuMidian, tesuku sanu nomoia neꞌoꞌosuꞌong ncoono siira, antau mondaaga siira.




{{https://api.unfoldingword.org/obs/jpg/1/en/360px/obs-en-16-04.jpg}}

Tetoo-too nuMidian nongala jojoo tehasil nelolu tetoo-too nuꞌIsrael eꞌendenya pituntoung. Tetoo-too nuꞌIsrael tutuu nobule, siira nencoyok eilulu nuvatu antau tetoo-too nuMidian jio maꞌajaok siira. Ponouꞌongnya, siira nonggane eiꞌAlataꞌala antau Siia monyalamata siira.



{{https://api.unfoldingword.org/obs/jpg/1/en/360px/obs-en-16-05.jpg}}

Vavalii seeleo, sotoo tetoo nuꞌIsrael tetopenya siGideon nomauta tegando eipomoiaong sanu mosoyok antau tetoo-too nuMidian jio mongangganya. TeMalaekat nuSiopu najaok eisiGideon ane nonjarita, “TeꞌAlataꞌala monaguimu, tetantara sanu malangkai. Umaꞌo ane monyalamata tetoo-too nuꞌIsrael lamai tetoo-too nuMidian.”



{{https://api.unfoldingword.org/obs/jpg/1/en/360px/obs-en-16-06.jpg}}

Watu heꞌua siama niGideon jio nonuruꞌi teꞌAlataꞌala ane umai opatung tebarhala. TeꞌAlataꞌala nonuju siGideon mongguara tepatungnya. SiGideon nobule eitoo-too, jadi siia netaang jaok ndoungnya. Lamai heꞌua siia nongguara tepatung heꞌua ane pinoꞌoruanya. Siia nongoroa teporampunong tepombee eipomoiaong nubarhala heꞌua ane nombeena tepombee eiꞌAlataꞌala eiporampunong heꞌua.



{{https://api.unfoldingword.org/obs/jpg/1/en/360px/obs-en-16-07.jpg}}

Modondongnyamai tetoo-too neꞌita tebarhala heꞌua touko ginuara, ane siira tutuu nongoungkul. Siira umaꞌo eivonua niGideon seilu momatenya, tapi tesiama niGideon nonjarita, “Neteꞌuya siꞌemiu monyoꞌarai mondulu tedewa niꞌemiu? Ane siia tedewa, patuvaya siia monyabataa teꞌalaenya mboto!” Karna siamanya nonjarita sima heꞌua, tetoo-too heꞌua jio momate siGideon.



{{https://api.unfoldingword.org/obs/jpg/1/en/360px/obs-en-16-08.jpg}}

Lamai heꞌua tetoo-too nuMidian najaokonye seilu mongangga lamai tetoo-too nuꞌIsrael. Terekenong niira nabari tutuu jio maala norekeng. SiGideon nongincona tetoo-too nuꞌIsrael antau mongeva siira. SiGideon nomongi rorua tetanda lamai teꞌAlataꞌala antau siia maala nomarcaya teꞌAlataꞌala kana mepake siia monyalamata tetoo-too nuꞌIsrael lamai tetoo-too nuMidian.



{{https://api.unfoldingword.org/obs/jpg/1/en/360px/obs-en-16-09.jpg}}


Pamulaongnya, siia nongembea tevulu nudomba eitana ane nomongi eiꞌAlataꞌala nomatuvaya tengolu titieleo manavu eivulu nudomba heꞌua tapi jio eitana eiriꞌua. TeꞌAlataꞌala nonggauka heꞌua. Mondoungnyamai, siia nomongi antau tetana eiriꞌua monjou tapi tevulu nudomba heꞌua noꞌogal. TeꞌAlataꞌala nonggauka heꞌua valii.



{{https://api.unfoldingword.org/obs/jpg/1/en/360px/obs-en-16-10.jpg}}

Tolumpulu roribu tetantara nuꞌIsrael najaok eisiGideon, tapi teꞌAlataꞌala nongulara eisiia nabari tutuu tetoo ane jio maala sima heꞌua. Jadi siGideon nonencilea rompulu roribu sanu nobule mepapateong. TeꞌAlataꞌala nongularaꞌonye eisiGideon nabari tutuu tetoo ane jio maala sima heꞌua. Jadi siGideon nonuju netencile tetoo-too, netetoro jamo siira tolugatustoo tetantara.



{{https://api.unfoldingword.org/obs/jpg/1/en/360px/obs-en-16-11.jpg}}

Ndoung heꞌua teꞌAlataꞌala nongulara eisiGideon, “Naꞌomo eitenda-tenda nutoo-too nuMidian ane watu siꞌoo meꞌeepe tesapa sanu noulara niira, siꞌoo jiongo mobule.” Jadi ndoung heꞌua, siGideon umaꞌo eitenda-tenda nutoo-too nuMidian ane neꞌeepe sotoo tetantara nuMidian nongulara eitagunya sima teupiong. Tetagu nutantara heꞌua nonyimbat, “Teupiong eini tebatuanya sima siGideon kana mondaag teMidian!” Watu siGideon neꞌeepe heꞌua, siia nonyomba eiꞌAlataꞌala.



{{https://api.unfoldingword.org/obs/jpg/1/en/360px/obs-en-16-12.jpg}}

Lamai heꞌua siGideon netencile eitantaranya ane nombee sosotoo sobua tetorompet, tepongembeong nuogo lamai tetana, ane teꞌobor. Siira nekopuung tepomoiaong nutoo-too nuMidian pepees noꞌoturu. Tolugatustoo telangkai nongomung teꞌobor eilalong nupongembeong lamai tetana antau jio noꞌita nutoo-too nuMidian.



{{https://api.unfoldingword.org/obs/jpg/1/en/360px/obs-en-16-13.jpg}}

Lamai heꞌua, selio-lio siira jojoo nombeseka tepongembeong-pongembeong sanu pinonyoyoꞌi teꞌobor heꞌua. Siira nonyuba tetorompet-torompet niira ane neroroa, “Untuk teSiopu ane untuk siGideon!”



{{https://api.unfoldingword.org/obs/jpg/1/en/360px/obs-en-16-14.jpg}}

TeꞌAlataꞌala nogutu tetoo-too nuMidian neingu, sima heꞌua tetoo-too nuMidian najari neeva-evaong ane nompamula nepapateong. Heꞌuapa, tetoo-too nuꞌIsrael sanu ntaninya ilevai lamai tevonua niira antau majaok mondulu molilivur tetoo-too nuMidian. Siira nomate nabari tetoo nuMidian ane nolilivur tetoronya nesuvung lamai tetana niira. Sagatus rompuluributoo tetoo nuMidian naate eieleo heꞌua. TeꞌAlataꞌala nonyalamataꞌomo teꞌIsrael.



{{https://api.unfoldingword.org/obs/jpg/1/en/360px/obs-en-16-15.jpg}}

Tetoo-too seilu monjaria siGideon tepuang niira. SiGideon jio nonarima tepomongiong niira, tapi siia nomongi sanggaat tesincing-sincing tebulaan sanu inalamo niira lamai tetoo-too nuMidian. Tetoo-too nombee siGideon nabari tebulaan.



{{https://api.unfoldingword.org/obs/jpg/1/en/360px/obs-en-16-16.jpg}}

Lamai heꞌua siGideon nepake tebulaan heꞌua nogutu tepakean sima pinake nuꞌImam sanu Mooge. Tapi tetoo-too nompamula nonyomba tepakean heꞌua sima tebarhala. Karna heꞌua teꞌAlataꞌala nohukumonye teꞌIsrael karna siira nonyomba tebarhala. TeꞌAlataꞌala nomatuvaya temusu-musu niira nondaaga siira. Ponouꞌongnya siira nomongi tulungonye eiꞌAlataꞌala, ane teꞌAlataꞌala nonuju siira sotoo tetopolapas sanu ntaninya.




{{https://api.unfoldingword.org/obs/jpg/1/en/360px/obs-en-16-17.jpg}}


Tecara eini mongulit nengkaning-ngkaning. Tetoo-too nuꞌIsrael nogutu tedosa, teꞌAlataꞌala nohukum siira, siira natoba, ane teꞌAlataꞌala nonuju tetopolapas nonyalamata siira. Eꞌendenya netoung-ntoung teꞌAlataꞌala nonuju nabari tetopolapas sanu nonyalamata teꞌIsrael lamai temusu-musu niira.


{{https://api.unfoldingword.org/obs/jpg/1/en/360px/obs-en-16-18.jpg}}

Ponouꞌongnya, tetoo-too nomongi eiꞌAlataꞌala sotoo tepuang, sima sanu eibangsa-bangsa ntaninya. Siira seilu sotoo tepuang sanu mapangkat, moꞌuig, ane maala momimpin siira eilalong mepapateong. TeꞌAlataꞌala jio seilu tepomongiong eini, tapi Siia nombenii siira tesapa sanu seilu niira.

//Eini tejarita nuꞌAlataꞌala lamai teHakim-hakim 1-3, 6-8.//


